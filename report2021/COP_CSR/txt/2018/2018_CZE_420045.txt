Přehled aktuálních CSR aktivit KMV pro UN Global Compact (2018) Karlovarské minerální vody jsou v České republice iniciátorem projektu Zálohujme (www.zalohujme.cz), v němž spolupracují s Institutem cirkulární ekonomiky (INCIEN) a Fakultou technologie ochrany prostředí VŠCHT Praha. V rámci projektu vznikla pracovní skupina, která si klade za cíl vytvořit studii, jak by se v ČR mohlo zpět do oběhu vrátit co nejvíce PET lahví, a zda by pomohlo zavedení zálohování nápojových obalů, tzv. depozitní systém. KMV podpořily i uspořádání odborné konference „Zálohujme?“ 22.5.2018 v Praze, kde byly prezentovány první výsledky analýz a zahraniční zkušenosti se zálohovým systémem. Při navrhování nových lahví myslíme nejen na jejich praktičnost a design, ale také na šetrnost k životnímu prostředí. Proto trvale snižujeme množství plastu potřebného k výrobě lahví. V květnu 2018 KMV představily nový ekodesign lahve Mattoni, která je z 50 % vyrobená z recyklovaného plastu. KMV se totiž připojily k závazkům Evropské federace balených vod do roku 2025 začít vyrábět nové lahve s nejméně 25% podílem rPETu. Pokračujeme v dlouhodobém financování výzkumu PETMAT, který vede Fakulta Architektury Českého vysokého učení technického v Praze. Výzkum je zaměřen na dlouhodobé využití PETu jako stavebního materiálu. Koncept stavební jednotky z PETu je jedinečným a pokrokovým projektem, který byl exkluzivně poprvé prezentován v českém pavilónu EXPA 2015 v podobě lavičky z PET materiálu. Nadále provozujeme osmikilometrovou železniční vlečku z Kyselky do Vojkovic, kterou jsme obnovili v létě 2012 a nyní ji využíváme pro ekologickou dopravu výrobků ze závodu Kyselka především na Moravu. Vzhledem k pozitivním zkušenostem s železnicí počítáme i do budoucnosti a testujeme vlakovou dopravu výrobků do Středních Čech. Naše nápojové výrobky průběžně věnujeme nejrůznějším organizacím či pořadatelům událostí, od domů pro seniory až po divadelní festival. Do firemních společensky prospěšných aktivit se zapojují i naši zaměstnanci, příkladem je akce Když Můžeš Vyběhni, během níž v září 2017 naši kolegové z KMV vyběhali krásných 28.946 Kč pro Řeholní dům kongregace sester františkánek v Praze Radotíně. Ty ji použijí např. na nákup potravin pro lidi bez domova a zajištění asistence handicapovaným. KMV dlouhodobě podporují finančně i nefinančně obce, v nichž působí závody holdingu, a také se podílejí na financování obecně prospěšné společnosti Lázně Kyselka, která opravuje památkové budovy bývalých lázní v Kyselce. Do rekonstrukcí a využití budov v Kyselce již KMV investovaly přes 80 milionů korun a nadále v tomto svém úsilí pokračují. Společnost Karlovarské minerální vody a její značky zároveň podporují na celostátní i regionální úrovni řadu kulturních projektů z oblasti designu, umění a hudby (Český Lev, Magnesia Litera, Český Slavík Mattoni, Mattoni Koktejl Festival, Národní divadlo, Pražský mezinárodní filmový festival Febiofest), je také partnerem sportovních běžeckých událostí RunCzech a Mattoni Free Run.
