SOCIALINĖS ATSAKOMYBĖS ATASKAITA UŽ 2019/01 – 2019/12 METŲ LAIKOTARPĮ UAB TRAIDENIS 2019 TURINYS Apie įmonę........................................................................................................................................ 3 Generalinio direktoriaus pareiškimas ...........................................................................................5 Žmogaus teisės ................................................................................................................................8 Darbuotojų teisės............................................................................................................................. 9 Aplinkos apsauga ...........................................................................................................................11 Kova su korupcija ........................................................................................................................... 12 APIE ĮMONĘ UAB „Traidenis“ – tai talpų, nuotekų valymo įrenginių projektavimo, gamybos, montavimo ir aptarnavimo įmonė, įsikūrusi 1996 m. UAB „Traidenis“ užima biotechnologijų ir vandenvalos sričių rinkos lyderio pozicijas, be to, turi modernią gamybinę-technologinę bazę, savo veikloje sieja mokslą, žinias, technologijas ir inovacijas. Įmonė gamina buitinių, paviršinių, pramoninių nuotekų valymo įrenginius, dvisluoksnes, trisluoksnes, surenkamas, chemiškai atsparias talpas, uždaras recirkuliacines žuvų auginimo sistemas, termokubilus ir įvairius kitus gaminius. Gamybai pasirinkta visame pasaulyje populiari ir patikima medžiaga – stiklaplastis. Stiklaplastis pasižymi geromis mechaninėmis savybėmis. Gaminiai iš stiklaplasčio yra lengvi, patvarūs, tvirti, atsparūs atmosferos (t.y. drėgmės, UV spindulių) poveikiui, lengva išgauti įvairias formas. Įmonės produkcija gaminama moderniai įrengtuose formavimo, surinkimo ir vyniojimo cechuose, taikant naujausias gamybos technologijas. Taip pat unikalių trimačių (3D) formų gamybai įsigytas ir pritaikytas robotas, kuris leidžia sudėtingas technologines operacijas atlikti tiksliau ir greičiau nei tai galėtų atlikti žmogus. Visa tai leido įmonei padidinti gamybinius pajėgumus, sumažinti pagrindinių žaliavų sunaudojimą, stiklaplasčio atliekų kiekį, o kartu sumažinti ir taršą aplinkai. Gamybos technologinės linijos nuolat tobulinamos, įdiegiant pažangiausias technologijos naujoves. Visi įmonės gaminiai atitinka aplinkosaugos keliamus reikalavimus, turi SPSC (Statybos produkcijos sertifikavimo centro) išduotus kokybės sertifikatus bei ES atitikties deklaracijas. Nuotekos išvalomos iki ES galiojančių aplinkosaugos reikalavimų. Įmonėje įdiegta aplinkosaugos vadybos sistema ISO 14001:2015 ir kokybės vadybos sistema ISO 9001:2015. Visa UAB „Traidenis“ veikla ir produkcija yra apdrausta bendrosios civilinės atsakomybės draudimu. UAB „Traidenis“ yra Lietuvos pramonininkų konfederacijos, Inžinerinės ekologijos asociacijos, Lietuvos vandens tiekėjų asociacijos, Vilniaus prekybos, pramonės ir amatų rūmų, Lietuvos statybininkų asociacijos narė, Vokietijos ir Baltijos šalių prekybos rūmų Estijoje, Latvijoje, Lietuvoje narė. UAB „Traidenis” glaudžiai bendradarbiauja su Lietuvos ir užsienio mokslo ir mokymo įstaigomis (AVAI, ASU, KTU, VGTU, Krokuvos, Liublino, Siedlce universitetai), kurių mokslininkai konsultuoja įmonės darbuotojus, bei padeda diegti naujas nuotekų valymo technologijas. Vos tik pradėjusi savo veiklą UAB „Traidenis“ ypač daug dėmesio skyrė gaminių kokybei ir patikimumui, todėl bendrovės produkcija tapo populiari ir netruko įgyti jos pirkėjų ir partnerių pasitikėjimą ne tik Lietuvoje, bet ir visoje Europoje ir Azijoje. Žemiau pateikiamos šalys, į kurias įmonė eksportuoja savo produkciją. Daugiau nei pusė bendrovės pagaminamos produkcijos sėkmingai eksportuojama į kitas šalis, kas yra nuoseklaus ir kryptingo darbo rezultatas. Kiekvienais metais įmonės gaminamos produkcijos apimtys vis didėja, o tuo pačiu sukuriama nuo 5 iki 10 naujų darbo vietų. Nuosekliai kasmet įgyvendinama įmonės strategija įvertinta įvairiais apdovanojimais: visa gaminama produkcija yra pelniusi Lietuvos metų gaminio aukso medalius ir apdovanojimus už aplinkosaugos pasiekimus, kelerius metus iš eilės yra pripažinta sėkmingai dirbančia įmone, suteiktas „Lietuvos metų eksportuotojo“, „Socialiai atsakingos įmonės“, „Žinių ekonomikos įmonės“ vardas, įmonė taip pat yra apdovanota Nacionaliniu kokybės prizu ir Inovacijų prizu ir kt. UAB „Traidenis“ prisijungė prie pasaulinio socialiai atsakingų įmonių tinklo ir 2005 m. tapo Jungtinių Tautų iniciatyvos „Pasaulinis susitarimas“ nare. JT Pasaulinio susitarimo tikslas – skatinti verslo įmones atsakingai vykdyti savo verslą, rūpintis darbuotojų teisėmis, nedaryti žalos aplinkai, bendruomenei, neprisidėti prie korupcijos plitimo. PAREIŠKIMAS Įmonei socialinės atsakomybės principai nuo pat veiklos pradžios yra labai svarbūs. UAB „Traidenis“ buvo viena pirmųjų įmonių Lietuvoje, viešai deklaravusi skaidraus verslo principus ir aplinkosaugos idėjas, kurios prieš dešimtmetį mūsų šalyje skambėjo dar gana neįprastai. Įmonės veikla yra neatsiejama nuo ekologijos, nes tai viena iš svarbiausių sričių, turinčių tiesioginės įtakos žmonių gyvenimo kokybei, sveikatai ir ūkinei veiklai. Gamta gali egzistuoti be mūsų, bet mes be gamtos negalime, todėl aplinkosauga yra vienas pagrindinių tikslų šiandien ir viena svarbiausių prielaidų saugiam žmonių gyvenimui ateityje. Stengiamės ir siekiame nuolat laikytis socialinės atsakomybės principų (prisidėti prie žmogaus teisių įgyvendinimo, darbo sąlygų gerinimo, aplinkosaugos): šia tema įmonės viduje organizuojame pasitarimus, labai atsakingai bendraujame su klientais, nesiimame netinkamų projektų: branginame ne tik savo vardą, bet ir būsimus įrenginių naudotojus nuo galimų problemų. Dėl šios priežasties nebendradarbiaujame su įmonėmis, kurios reikalauja mažinti kainas, atsisakant kokio nors būtino įrenginio, mažinant talpas, prastinant kokybę ir t.t. Kiekvienais metais didėjančios gamybos apimtys, gausesnis asortimentas, rinkos poreikiai ir teigiamai įvertinti pasiekimai skatina toliau kurti, tobulėti bei planuoti tolimesnę plėtrą vadovaujantis Pasaulinio susitarimo principais. Laikas parodė, kad atsakomybė prieš įmonės darbuotojus, klientus ir supančią aplinką gerina santykius su vartotojais, partneriais bei užtikrina verslo ilgalaikiškumą ir stabilumą. Kokybiški ir šiuolaikiški nuotekų valymo įrenginiai įmonei pelnė lyderio poziciją ne tik Lietuvoje, bet daugiau nei 70 proc. visos pagaminamos produkcijos praėjusiais metais buvo sėkmingai eksportuojama į kitas šalis. Daugiausia praėjusiais metais įmonė pagamino talpas, surenkamas talpas, kurios iškeliavo į Vengriją Suomiją, Švediją ir kitas šalis. 2019 m. įmonė dalyvavo Lietuvos ir užsienio parodose: Kovo mėn. UAB „Traidenis“ dalyvavo statybų pramonės ir namų dizaino parodoje „BŪSTAS I“ Rygoje (Latvijoje). Parodos lankytojai domėjosi įmonės gaminama produkcija, o ypatingai buitinių nuotekų biologinio valymo įrenginiais individualiems namams. Taip pat pirmą kartą balandžio mėn. įmonė dalyvavo tarptautinėje specializuotoje statybos, remonto, šildymo, statybos dizaino ir interjero parodoje „ EstBuild 2019“ Taline (Estija). Taip pat dalyvavo Lietuvoje vykusiose parodose „Ką pasėsi...“, „Resta“ , „Rinkis prekę lietuvišką 2019“, „Expo Aukštaitija 2019“. Vykdydama savo eksporto strategiją UAB „Traidenis“ glaudžiai bendradarbiauja su Baltarusijos, Ukrainos bendrovėmis, įgyvendina šiose šalyse įvairius vandenvalos projektus, palaiko ir prisideda prie Lietuvos bei Baltarusijos ir Ukrainos prekybinių ir ekonominių ryšių gerinimo. Generalinis direktorius Sigitas Leonavičius 2019 spalis ŽMOGAUS TEISĖS 1 principas Siekiama, kad verslo organizacijos remtų ir gerbtų tarptautinę žmogaus teisių apsaugą savo įtakos sferoje; ir 2 principas Užtikrintų, kad jos pačios neprisidėtų prie žmogaus teisių pažeidimų. UAB „Traidenis“ remia ir gerbia tarptautinių žmogaus teisių apsaugą esamoje įtakos zonoje bei neprisideda prie žmogaus teisių pažeidinėjimų. 2019 m. UAB „Traidenis“ dirbo 97 darbuotojai, iš jų 28 moterys ir 69 vyrai. Įmonėje dirba 4 atestuoti specialistai, 9 suteiktas LPK „Profesijos riterio” vardas. Įmonė stengiasi darbuotojams sudaryti kuo geresnes darbo sąlygas: biuras, kuriame yra ir virtuvė, įrengtas laikantis visų ergonomikos ir estetikos reikalavimų; pagal darbo specifiką darbuotojai aprūpinti specialiomis aprangomis ir asmeninėmis saugos priemonėmis. Darbininkai naudojasi pagalbinėmis buitinėmis patalpomis (kiekvienas turi persirengimo spintelę, yra valgomasis ir t. t.). Įmonė griežtai laikosi žmogaus teisės į asmens duomenų apsaugą įstatymo nuostatų. DARBUOTOJŲ TEISĖS 3 principas Siekiama, kad verslo organizacijos remtų asociacijų laisvę ir pripažintų teisę į veiksmingas bendras derybas; 4 principas Siekiama panaikinti bet kokį privalomąjį ar priverstinį darbą; 5 principas Siekiama panaikinti vaikų darbą; 6 principas Siekiama panaikinti diskriminaciją, susijusią su įdarbinimu ir profesija. UAB „Traidenis“ palaiko ir remia Jungtinių Tautų Pasaulinio susitarimo darbuotojų teises ginančius principus, taip pat laikosi LR Darbo teisės reikalavimų. Įmonė nevykdo ir netoleruoja vaikų neteisėto įdarbinimo, išnaudojimo darbo vietose arba priverstinio darbo panaudojimo. UAB „Traidenis“ palaiko profesinių sąjungų kūrimo laisvę, tačiau bendrovės darbuotojai tokios iniciatyvos dar nebuvo pareiškę. Visi darbuotojai laisva savo valia dirba pagal darbo sutartis, sudarytas pagal LR Darbo kodekso reikalavimus. Įmonėje yra patvirtintos darbo tvarkos taisyklės, pareiginiai nuostatai. Darbuotojų pareigos ir darbo laikas yra apibrėžti dokumentuose, o bet kokie nukrypimai nuo numatytų darbo sąlygų yra fiksuojami ir papildomai kompensuojami. Mėnesio darbo užmokestis yra mokamas laiku ir oficialiai porą kartų per mėnesį. Visi įmonės darbuotojai uždirba daugiau nei nustatytas minimalus atlyginimas šalyje. Įmonėje yra taikomas darbo teisės subjektų lygybės, nepaisant jų lyties, seksualinės orientacijos, rasės, tautybės, kalbos, kilmės, pilietybės ir socialinės padėties, tikėjimo, santuokinės ir šeimyninės padėties, amžiaus, įsitikinimų ar pažiūrų, priklausomybės partijoms ar visuomeninėms organizacijoms, aplinkybių, nesusijusių su darbuotojų dalykinėmis savybėmis, principas. Įmonėje yra įdiegta ir sėkmingai naudojama darbuotojų motyvacijos sistema, kuria skatinamas specialistų kvalifikacijos kėlimas ir darbo efektyvumo didinimas. Darbuotojams yra sudarytos sąlygos kelti savo kvalifikaciją įvairiais būdais: gilinti žinias dalyvaujant seminaruose, mokymuose, parodose, kursuose ir pan. Įmonės vadovybė investuoja į darbuotojų profesinį tobulėjimą, kadangi jų įgytos žinios gali būti pritaikytos padidinant darbo efektyvumą ir siekiant geresnių rezultatų. Darbuotojų mokymams kiekvienais metais skiriama 0,2–0,5 % nuo pajamų. Mokymuose kiekvienais metais dalyvauja apie 12-14 % visų darbuotojų. Įmonės darbuotojams yra suteikiama galimybė pasinaudoti įmonės turimu transportu, apmokama už sveikatos patikrinimus, apmokymus, kursus, komandiruočių išlaidas ir kt. Darbuotojai naudojasi intranetu, kur gali sužinoti visas naujienas, padiskutuoti vienu ar kitu klausimu. Įmonė kiekvienais metais išperka darbuotojams abonementus į sporto salę ir baseiną. APLINKOS APSAUGA 7 principas Siekiama, kad verslo organizacijos remtų prevencines programas, užtikrinančias aplinkos apsaugą; 8 principas Imtųsi iniciatyvų aplinkosauginei atsakomybei didinti; 9 principas Skatintų aplinkai palankių technologijų vystymąsi ir paplitimą. Įmonės vadovybė prisiima atsakomybę už įmonės veiklos daromą poveikį aplinkai ir įsipareigoja: Vykdyti veiklą, laikantis atitinkamų aplinkos apsaugos įstatymų ir normatyvinių dokumentų, kurie galioja Lietuvos Respublikoje; Prižiūrėti aplinkos apsaugos vadybos sistemą, užtikrinant LST EN ISO 14001:2015 reikalavimų vykdymą, gerinti aplinkos apsaugos vadybos sistemą. Per tikslus ir uždavinius įgyvendinti aplinkos apsaugos politiką. Ugdyti bendrovės darbuotojų atsakomybę už švarią aplinką. UAB „Traidenis” aplinkos apsaugos tikslai: Darbo sąlygų gerinimas. Racionalus pagrindinių žaliavų naudojimas. Laipsniškas teritorijos sutvarkymas. Galimų avarijų rizikos mažinimas. UAB „Traidenis“ 2019 metais organizavo seminarus projektuotojams ir statybininkams apie nuotekų valymo įrenginių parinkimą, montavimo ypatumus. Skaitė pranešimus Baltarusijoje, Ukrainoje vykusiuose aplinkosauginiuose forumuose. Įmonėje studentams yra sudarytos galimybės atlikti baigiamąją praktiką. Įmonė gamybos metu susidariusias stiklaplasčio atliekas smulkina spec. įrenginiu – smulkintuvu, kurias paskui naudoja antriniam panaudojimui. KOVA SU KORUPCIJA 10 principas Verslo organizacijos turi kovoti prieš visas korupcijos formas (tame tarpe papirkinėjimą ir kyšininkavimą). UAB „Traidenis“ palaiko principą kovoti prieš bet kokias korupcijos formas ir griežtai pasisako prieš papirkinėjimą bei kyšininkavimą. 2007 m. UAB „Traideniui“ buvo įteiktas pirmasis Lietuvoje skaidraus verslo „Baltosios bangos“ pažymėjimas. Pagrindinis projekto „Baltoji banga“ tikslas – skatinti skaidrią Lietuvos verslo praktiką, padėti atsisakyti ydingos praktikos dalį atlyginimo darbuotojams mokėti „vokeliuose“, atkreipti visuomenės, vartotojų dėmesį į pažangų ir atsakingą Lietuvos verslą, siekiantį kurti tinkamas darbo sąlygas savo darbuotojams. 2010 m. birželio mėn. UAB „Traidenis“ vadovas dalyvavo prezidentūroje „Baltosios bangos“ judėjimui skirtame renginyje, apvalaus stalo diskusijoje su LR Prezidente D. Grybauskaite.
