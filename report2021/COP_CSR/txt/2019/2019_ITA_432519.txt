COMMUNICATION ON PROGRESS (COP) Periodo di riferimento del presente documento Communication on Progress (COP) Dal: 15 Settembre 2018 Al: 15 Settembre 2019 1. Dichiarazione di continuo supporto da parte dell’Amministratore Delegato (AD) 13 Settembre 2019 Ai nostri stakeholder: sono lieto di confermare che Filmar Spa riafferma il suo supporto ai Dieci Principi del Global Compact delle Nazioni Unite nelle aree dei Diritti Umani, Lavoro, Ambiente e Anti corruzione. Nel documento Communication on Progress di quest’anno, riportiamo le nostre azioni volte al continuo miglioramento dell’integrazione del Global Compact e dei suoi Dieci Principi nella strategia, cultura e operatività quotidiana della nostra azienda. Ci impegniamo, inoltre, a condividere queste informazioni con i nostri stakeholder attraverso i nostri canali primari di comunicazione. Siamo inoltre lieti di annunciare che a Gennaio 2019 abbiamo pubblicato e distribuito ai nostri stakeholder il primo Filmar CSR Report sia in italiano che in inglese. https://www.filmar.it/media/pdf/csr-report-2019.pdf https://www.filmar.it/media/files/csr-report-2019-it.pdf Cordialmente, Marco Marzoli Amministratore Delegato 2. Presentazione di Filmar Spa 2.1 Chi siamo e cosa facciamo Filmar è un’azienda tessile che dal 1958 applica ricerca e passione nella produzione e nobilitazione di filati a base cotone di altissima qualità. La qualità del cotone è ricercata all’origine, nelle tenute agricole a coltura cotoniera acquisite direttamente in Egitto. Sin dal giorno della nostra fondazione la qualità e l’innovazione tecnologica, coniugati con lo sviluppo sostenibile e l’etica, sono stati i cardini del nostro lavoro. Ci rivolgiamo all’innovazione sostenibile come strada per vincere le sfide del futuro. Per Filmar la sostenibilità d’impresa non restringe il suo significato al solo rispetto e protezione dell’ambiente ma ha tra le sue priorità il rispetto dei diritti umani, la salute dei lavoratori e dei consumatori. Tracciabilità della filiera, trasparenza dei processi produttivi e responsabilità sociale sono alla base delle nostre attività. Filmar Spa lavora in modo sinergico con Filmar NileTextile, partecipata in Egitto, per produrre e commercializzare filati di cotone di altissima qualità. Grazie alla sua passione per la nobilitazione dei migliori cotoni al mondo, in particolare quello egiziano, Filmar ha costruito negli anni un network di imprese e stakeholders che, grazie a partenariati duraturi ed inclusivi, producono e realizzano prodotti esclusivi, in grado di rispondere alle esigenze crescenti del mercato sempre più esigente in fatto di qualitá ed attento al tema della sostenibilità. Da sempre siamo legati in modo indissolubile al cotone egiziano a fibra lunga ed extra lunga del quale oggi siamo tra i più importanti trasformatori al mondo. Profonde competenze sviluppate in 60 anni di attività ci hanno consentito di realizzare un’integrata gestione verticale dei processi produttivi, che va dal seme di cotone al filato tinto. Utilizziamo moderne pratiche agricole e avanzate tecnologie per coltivare e nobilitare questa fibra antica. Tecnici capaci e appassionati guidano le attivitá produttive a partire dalle piantagioni di cotone nel Delta del Nilo. La qualità del prodotto è ottenuta grazie a persone che riescono a realizzare processi trasparenti, tracciabili e sostenibili: è questo il nostro valore aggiunto. Filmar ha da sempre valorizzato il sapere e le competenze dei suoi dipendenti facendone tesoro e trasferendole ai giovani per assicurare che il prezioso know-how non vada perso.Abbiamo definito le nostre strategie, attivato la nostra filiera produttiva e di trasformazione, in un’ottica di business inclusivo. Vogliamo garantire che benefici e ritorni siano condivisi tra l’azienda, le comunità coinvolte e gli stakeholder della filiera tessile e della moda in generale. In questi anni, Filmar ha acquisito importanti certificazioni volontarie ed ha aderito ai più avanzati e stringenti protocolli per migliorare le proprie prestazioni e i propri prodotti, realizzati nella tutela della salute e della sicurezza dei collaboratori, del territorio e del consumatore finale: • Certificazione europea OEKO-TEX standard 100-classe II sui requisiti umanoecologici dei filati prodotti; • Certificazione del Global Organic Textile Standard (GOTS) per i prodotti tessili realizzati con fibre naturali da agricoltura biologica che considera sia criteri ambientali che criteri sociali, rilasciata dall’Istituto per la Certificazione Etica ed Ambientale (ICEA) la quale è stata incaricata di valutare l’effettiva conformità dei prodotti Filmar ai criteri GOTS e la corretta organizzazione e gestione dei processi di fabbricazione e delle procedure interne; • Certificazione rilasciata dall’Associazione Tessile e Salute che mira a tutelare la salute dei cittadini, garantendo al consumatore finale la sicurezza e la trasparenza del prodotto tessile-abbigliamento; • La campagna DETOX di Greenpeace per l’eliminazione entro il 2020 di 11 classi di sostanze critiche utilizzate lungo tutta la filiera, alla quale Filmar aderisce dal 1° Giugno 2016; • L’impegno al Zero Discharge of Hazardous Chemicals (ZDHC), l’iniziativa volta alla riduzione di sostanze chimiche pericolose lungo la filiera. Sempre al fine di rendere i propri processi più efficienti e apportare un maggior valore qualitativo ai prodotti, nel 2013, Filmar ha integrato il suo Sistema di Gestione per la Responsabilità Sociale conforme alla norma SA8000, con un Sistema di Gestione per la Sicurezza istituendo un Sistema di Gestione della Salute e della Sicurezza in linea allo standard ISO 45001:2018 e nell’Aprile 2017 ha aggiornato il proprio Sistema di Gestione della Qualità ottenendo la certificazione ISO 9001:2015. Quest’ultima consente, prima di tutto, una gestione efficiente ed efficace dei processi e tiene l’Azienda sempre aggiornata con indici di performance elevati riducendo il rischio di reclami, scarti, di non conformità dei processi produttivi e dei relativi prodotti. Tutte iniziative e certificazioni che Filmar ha ottenuto al fine di proporre ai clienti filati di cotone sicuri per l’ambiente e per le persone che indosseranno i capi che li contengono. Dal 14 Settembre 2017 Filmar è ufficialmente membro del UN Global Compact e,fino ad oggi, ha fatto dei suoi dieci principi, una parte integrante della strategia, della cultura e delle operazioni quotidiane dell’azienda. Inoltre, Filmar promuove e lavora quotidianamente per l’avanzamento degli Obiettivi di Sviluppo Sostenibile (SDGs) per l’Agenda 2030 ai quali sta ancorando le proprie strategie di medio-lungo termine. L’ impegno di Filmar a favore di una cultura aziendale basata sui Principi del GC è definito nel Codice Etico, “carta dei valori” attraverso la quale Filmar enuncia le proprie responsabilità ed impegni etico sociali verso i vari dipendenti e stakeholder. Il documento e la sua applicazione, garantisce il rispetto di determinati valori etici condivisi e specifiche norme di comportamento. I destinatari del Codice Etico sono i dipendenti ma anche gli amministratori, i sindaci, i consulenti, i fornitori ed in genere tutti i soggetti che possono svolgere attività per conto di Filmar Spa. Il codice serve innanzitutto a modellare i comportamenti delle persone che lavorano in Filmar, orientati al rispetto e alla tutela della persona in materia di salute, sicurezza sul lavoro, pari opportunità, libertà di associazione e di pensiero, promuovendo codici di comportamento etici e rispettosi al fine di prevenire violazioni di diritti e qualsiasi forma di corruzione ad ogni livello aziendale. Il Codice Etico è pertanto, parte integrante del Modello di Organizzazione, Gestione e Controllo attivato da Filmar secondo i requisiti del D.Lgs. 231/2001 in conformità alle Linee Guida di Confindustria, nella loro ultima versione, approvata dal Ministero di Giustizia nel marzo 2014. Il modello è stato costruito in seguito ad un complesso e articolato Risk Assessment, attraverso la mappatura dei processi e delle attività sensibili dell’Azienda identificando quelle soggette a maggiori rischi al fine di istituire un sistema di controllo interno in tutte le sue componenti. Affinché il Modello ed il Codice Etico siano rispettatati e adottati efficacemente, il Consiglio di Amministrazione di Filmar Spa ha nominato un ’Organismo di Vigilanza (OdV) dotato di autonomi poteri di iniziativa e controllo con il compito di vigilare sul funzionamento del Modello in tutte le questioni relative ai diritti umani, lavoro e ambiente e di curarne il costante aggiornamento. Filmar Spa è impegnata in progetti collaborativi che promuovono gli Obiettivi di Sviluppo Sostenibile (SDGs) e a tale proposito, la società ha istituito una funzione aziendale di Corporate Social Responsibility preposta al presidio delle tematiche di sostenibilità. L’esperto incaricato lavora in stretto coordinamento con il CDA Filmar e le attività sono definite e promosse dai più alti livelli aziendali per far sì che tutte le funzioni e i processi interni aziendali come anche le filiere di approvvigionamento, rispettino stringenti criteri ambientali e sociali in tutti gli stadi della catena produttiva. La principale iniziativa di CSR ispirata al Creating Shared Value (CSV) promossa da Filmar Spa, è il programma Cottonforlife attraverso il quale Filmar s’impegna a realizzare una filiera tessile totalmente eco-compatibile e socialmente responsabile. L’Iniziativa e’ fortemente ancorata al core business aziendale e mira a promuovere e sostenere l’adozione di metodologie di coltivazione e di trasformazione industriale del cotone compatibili con il benessere delle persone, i loro diritti e la salvaguardia ambientale. 2.2 Vision e mission La nostra vision è quella di fare da Filo Conduttore della Moda nel Mondo, collaborando con le aziende a monte e a valle della nostra filiera, grazie ad innovativi modelli di business per comunicare al cliente finale un nuovo modo di fare moda. Una moda che sappia “emozionare” facendo star bene le persone. Produciamo e commercializziamo il miglior filato al mondo per maglieria calzetteria e tessitura e ci impegnamo affinché i nostri filati siano sostenibili a 360°: dalla selezione dei semi di cotone, alla selezione di aziende responsabili che li trasformeranno in calze, maglie e tessuti. Desideriamo una filiera del cotone sostenibile in ogni suo anello. 3. Il contributo di Filmar ai 10 principi del Global Compact 3.1 Principi sui Diritti Umani Principio I Alle imprese è richiesto di promuovere e rispettare i diritti umani universalmente riconosciuti nell'ambito delle rispettive sfere di influenza; Principio II Alle imprese è richiesto di assicurarsi di non essere, seppure indirettamente, complici negli abusi dei diritti umani. In riferimento ai Sustainable Development Goals (SDGs), Filmar intende rivestire un ruolo strategico per quel che riguarda il rispetto e la promozione dei diritti umani nell’ambito della propria sfera d’influenza. Filmar si propone dunque di svolgere la propria attività nel rispetto della Dichiarazione Universale dei Diritti Umani delle Nazioni Unite in quanto considera le persone e il loro potenziale un valore indispensabile che necessita di essere alimentato e preservato nel tempo. In qualità di membro del Global Compact, la protezione dei diritti umani si posiziona dunque al centro delle attività quotidiane di Filmar, L’azienda intende garantire il rispetto dei diritti umani ad ogni stadio della filiera produttiva e oltre, perseguendo i seguenti obiettivi: Promuovere il rispetto dell’integrità fisica e culturale della persona e il rispetto della dimensione di relazione con gli altri; Coinvolgere i propri stakeholders in attività informative e formative per aumentare la consapevolezza sull’importanza dei diritti umani nell’attività d’impresa; Garantire condizioni di lavoro rispettose della dignità individuale ed ambienti di lavoro sicuri; Controllare la condotta dei propri dipendenti, fornitori e subappaltatori al fine di evitare il lavoro forzato e l’applicazione di aspetti etici e di sicurezza. La filiera del tessile è complessa, formata da numerosi attori posizionati in diverse fasi produttive che vanno dalla coltivazione del cotone fino al confezionamento dei capi di abbigliamento. Questo contribuisce ad aumentare il rischio che al suo interno avvengano importanti violazioni di diritti umani. Le attività di Filmar riguardano la parte iniziale della filiera tessile, dalla coltivazione del cotone al filato tinto. Come accennato sopra, in seguito ad un articolato processo di risk assessment, sui processi e le attività in cui può verificarsi il rischio di commissione dei reati relativi alla violazione dei diritti fondamentali dell’uomo sia per tutte le persone direttamente coinvolte nell’attività dell’Azienda che per tutti coloro che gravitano intorno all’universo Filmar, l’Azienda ha predisposto una serie di strumenti capaci di creare un solido sistema di gestione e controllo. La policy per il Rispetto dei Diritti Umani si applica a tutte le persone dell’Azienda ed esterni con cui Filmar Spa intrattiene qualsiasi rapporto. Per quanto riguarda la dimensione interna, l’Azienda mette a disposizione di tutti i suoi dipendenti e collaboratori la libera consultazione del Codice Etico e durante i corsi di formazione e aggiornamento rivolti ai dipendenti, evidenzia l’importanza del rispetto dei diritti umani e sul lavoro in ogni sua attività. Il documento viene reso disponibile e divulgato presso il personale Filmar, i fornitori, i visitatori mediante pubblicazione all’interno dell’azienda ed è oggetto di trattazione nel corso d’incontri informativi con il personale, che è chiamato a contribuire attraverso il proprio operato ed il rispetto di procedure e mansioni. Filmar promuove ad ogni stadio, una comunicazione bidirezionale con cui i dipendenti possono portare all’attenzione dei vertici difficoltà, successi e sfide in atto relative alla tutela della persona attraverso una procedura formale di feedback, strumenti di caselle di posta elettronica dedicate, l’organizzazione di riunioni periodiche con l’Ufficio Risorse Umane e incontri con il senior management. In materia di salute e sicurezza sui luoghi di lavoro per la persona, Filmar Spa mantiene alto il suo impegno nell’assicurare la massima sicurezza degli stabilimenti, degli impianti e attrezzature presenti in azienda adottando un Sistema di Gestione della Salute e della Sicurezza conforme allo standard ISO 45001:2018, i cui impegni sono riportati nel documento “Politica Aziendale per la tutela della salute e sicurezza sul luogo di lavoro”, che mostra le misure necessarie per prevenire incidenti e/o danni per la salute dei dipendenti. L’Azienda si impegna a rendere noti i principi di sicurezza e salute che pone alla base della propria attività, promuovendone l’osservanza presso tutti i destinatari del Codice Etico. Infatti, per garantire che nalla propria sfera di competenza non vi siano violazioni dei diritti umani anche all’esterno delle mura Filmar, l’Azienda richiede ai suoi fornitori e collaboratori non solo di sottoscrivere il Codice Etico ma include nei contratti una clausola di risoluzione in caso di non adeguamento ai principi promossi e adottati da Filmar. Inoltre il sistema di gestione ISO 9001 adottato dalla società, predispone procedure documentate nella valutazione dei fornitori, dai quali Filmar pretende il pieno rispetto dei diritti umani in conformità alla Dichiarazione Universale delle Nazioni Unite L’Ufficio Risorse Umane è tenuto ad accogliere qualsiasi forma di reclamo e lamentela da parte del personale qualora essi rilevino una qualche violazione dei loro diritti durante il servizio di lavoro. L’OdV presidia il rischio di non conformità alle normative di riferimento ed è responsabile delle segnalazioni per l’aggiornamento della Policy che pervengono tramite i meccanismi di segnalazione messi a disposizione. 3.2 Principi sul Lavoro Principio III Alle imprese è richiesto di sostenere la libertà di associazione dei lavoratori e riconoscere il diritto alla contrattazione collettiva; Principio IV Alle imprese è richiesto di sostenere l'eliminazione di tutte le forme di lavoro forzato e obbligatorio. Principio V Alle imprese è richiesto di sostenere l'effettiva eliminazione del lavoro minorile. Principio VI Alle imprese è richiesto di sostenere l'eliminazione di ogni forma di discriminazione in materia di impiego e professione. In Filmar i Diritti del Lavoro vengono garantiti dal rispetto della normativa nazionale e sovranazionale vigente tra cui le Convenzioni dell’Organizzazione Internazionale del Lavoro (ILO) 29,87,98,100,135, e la Convenzione delle Nazioni Unite dei diritti del bambino.I contratti sono stipulati secondo quanto previsto dal contratto collettivo (CCNL). La Società rispetta il diritto dei propri dipendenti di formare ed aderire ai sindacati di loro scelta. In questo contesto, Filmar mira ad assicurare elevati standard lavorativi e modelli comportamentali all’interno di tutti i suoi stabilimenti e luoghi produttivi, dai campi di cotone nella regione di Damietta in Egitto fino a Filmar Nile Textile, partecipata in Egitto e Filmar Spa in Italia, estendendo i valori di integrità e rigore anche ad attori esterni che partecipano in qualche modo alla filiera cotoniera. L’assunzione di comportamenti scorretti, oltraggiosi e offensivi, l’attuazione di sistemi restrittivi di comunicazione e la mancanza di libertà di associazione per i dipendenti, situazioni di lavoro minorile e forzato sia in Italia che in Egitto dove Filmar Spa opera, comprometterebbero la buona riuscita delle attività d’impresa. Per questo, Filmar, come dichiara nel suo Codice Etico, si impegna a raggiungere i seguenti obiettivi: Favorire libertà di pensiero e associazione; Assicurare orari di lavoro, godimento di permessi e ferie che siano regolati da contratti nazionali e accordi sindacali; Favorire condizioni di lavoro rispettose della dignità individuale ed ambienti di lavoro sicuri. Istituire un’apposita procedura di selezione e valutazione della propria catena di approvvigionamento per escludere totalmente l’impiego di manodopera minorile e ogni forma di lavoro forzato e obbligatorio nelle attività della propria filiera produttiva; Garantire pari opportunità in tutte le procedure e processi aziendali al fine di evitare ogni sorta di discriminazione, a mero titolo esemplificativo e non esaustivo: di razza, sesso e religione. Valorizzare i propri dipendenti in qualità di risorse strategiche per l’attività di impresa e favorire quindi un percorso di crescita personale e professionale. Allo scopo di trattenere i propri dipendenti ed aumentare il livello di soddisfazione delle risorse umane impiegate nell’attività d’impresa, i dipendenti, nell'ambito delle proprie mansioni e responsabilità, vengono costantemente coinvolti in un processo di ascolto e dialogo al fine di integrare le proprie richieste all’interno della strategia aziendale; il personale, inoltre, partecipa in prima persona al processo di valutazione e prevenzione dei rischi, di tutela della salute e della sicurezza nei confronti di sé stessi, dei colleghi e dei terzi. Le problematiche d’igiene e sicurezza riscontrate nella sede della società vengono discusse e condivise; ciò favorisce un atteggiamento costruttivo per la formulazione di proposte operative concrete volte a migliorare la prevenzione degli infortuni in azienda. Inoltre, attraverso la distribuzione di questionari, l’organizzazione di riunioni a cadenza periodica, teambulding e una costante comunicazione verbale, l’azienda da la possibilità di instaurare un dialogo ideale tra il management esecutivo e la sua forza lavoro ad ogni livello. L’azienda, nei rapporti di lavoro, valorizza le competenze, le potenzialità e l’impegno, rispettando criteri di valutazione chiari e omogenei. È fortemente condannata ogni sorta di discriminazione, a mero titolo esemplificativo e non esaustivo: di razza, sesso e religione. Filmar Spa evita qualsiasi forma di discriminazione, sia essa riferita alla condizione fisica, alla disabilità, alle opinioni, alla nazionalità, alla religione, al sesso, all’orientamento sessuale e all’identità di genere, o qualsiasi altra condizione che possa dare origine a discriminazione.Per questo, la società incoraggia e promuove la parità di opportunità e l’uguaglianza sul lavoro adottando una politica di gestione delle risorse umane che non solo elimina ogni disparità di trattamento legata a genere, età, disabilità, etnia o fede religiosa, ma che, anzi, valorizza con azioni concrete le diversità individuali in azienda, in particolare rispetto alle pari opportunità tra uomo e donna per le seguenti attività: • L’amministrazione interna del personale che si occupa a 360° degli aspetti amministrativi relativi alla gestione del personale (contratti, orari di lavoro, gestione ferie e permessi, buste paghe) in linea con la politica nazionale ed internazionale; • L’assunzione e la retribuzione: l’azienda garantisce la parità di salario tra uomo e donna e una retribuzione conforme con la normativa vigente; • La pianificazione di incentivi, ricompense e riconoscimenti; commisurati ai risultati raggiunti e ai miglioramenti nelle prestazioni lavorative. • Lo sviluppo di opportunità di crescita e di apprendimento; viene favorita una formazione adeguata al ruolo e alla mansione svolta indipendentemente dal sesso, età, razza o religione; Il Responsabile del Servizio di Prevenzione e Protezione (RSPP) ha il compito di organizzare e gestire tutto il sistema appartenente alla prevenzione e alla protezione dai rischi sul luogo di lavoro. Eventuali violazioni o segnalazioni di fattori di rischio vengono temptestivamente riferite all’OdV che provvede ad analizzare la segnalazione, ascoltando eventualmente l’autore e il responsabile della presunta violazione. L’OdV agisce in modo da garantire i segnalanti contro qualsiasi tipo di ritorsione, intesa come atto che possa dar adito anche al solo sospetto di essere una forma di discriminazione o penalizzazione. 3.3 Principi sull’Ambiente Principio VII Alle imprese è richiesto di sostenere un approccio preventivo nei confronti delle sfide ambientali; Principio VIII Alle imprese è richiesto di intraprendere iniziative che promuovano una maggiore responsabilità ambientale; Principio IX Alle imprese è richiesto di incoraggiare lo sviluppo e la diffusione di tecnologie che rispettino l'ambiente. L’industria del tessile è uno dei settori che genera ogni anno enormi impatti ambientali e sociali. La filiera produttiva di Filmar Spa si estende dalla coltivazione del cotone in Egitto fino alla nobilitazione del filato coinvolgendo quindi processi propri sia del settore agricolo che di quello manifatturiero. Attraverso un’analisi degli impatti relativi alle attività della value chain di Filmar Spa è stato possibile individuare le fasi in cui si concentrano maggiormente le criticità ambientali del processo produttivo raccogliendo le informazioni necessarie alla pianificazione ed adozione degli interventi di miglioramento. Nelle fasi a monte della filiera, la coltivazione del cotone è associata a diversi impatti negativi sull’ambiente che includono la riduzione della fertilità dei suoli, il loro depauperamento, la perdita di biodiversità, l’inquinamento delle acque e diversi problemi connessi all’uso dei pesticidi. Filmar Spa utilizza solo cotoni di altissima qualita’, certificati e provenienti da filiere produttive trasparenti e tracciabili. Non vengono utilizzati cotoni geneticamente modificati. Per quanto riguarda i processi industriali, l’attenzione viene posta su problemi ambientali causati dall’utilizzo di sostanze chimiche pericolose soprattutto nella fase di tintura del prodotto grezzo o semi-finito. I maggiori consumi in termini di acqua, energia, sostanze chimiche, e di conseguenza le maggiori criticità ambientali fanno capo all’area della nobilitazione (preparazione dei materiali, tintura, finissaggi) e si concretizzano in emissioni in acqua ed atmosfera dei residui delle lavorazioni. La gasatura, inoltre, operazione che consiste nel far scorrere il filato su una fiamma alimentata da un bruciatore a gas per eliminare le fibre sporgenti che possono provocare pelosità, genera polveri e fumi da combustioni oltre che consumi energetici. Sono quindi l’abilità del filatore, il suo knowhow e le tecnologie utilizzate nell’intero ciclo di lavorazione, a eliminare i residui inquinanti e a produrre la differenza qualitativa sul filato ottenuto. Filmar Spa nello svolgimento della propria attività, opera in modo da favorire la diffusione attraverso il Codice Etico della cultura inerente il rispetto della normativa prevista in tema di ecologia ed attua le necessarie misure per assicurare la tutela dell’ambiente e la prevenzione da ogni forma di inquinamento. La società si impegna infatti a promuovere e garantire tra tutto il personale una forte sensibilità ambientale, sia per la protezione personale che dell’ambiente in generale, mantenendo un alto grado di conoscenza professionale degli addetti. A tale scopo, Filmar Spa organizza delle sessioni formative rivolte a tutti i suoi dipendenti che mirano ad informare il personale sul tema delle certificazioni ambientali di prodotto e dei marchi di qualità ecologica, sui principi e sulle iniziative in materia di sostenibilità e responsabilità sociale che l’Azienda rispetta e promuove con l’obiettivo di offrire ai clienti un servizio di informazioni complete e affidabili nell’ottica di una comunicazione trasparente. La società mette inoltre a disposizione dei dipendenti tutte le informazioni inerenti agli impegni presi da Filmar Spa rispetto alla tutela ambientale sul proprio sito web, nella sezione “blog” e “certificazioni” e sulla newsletter che si configura come un importante strumento di aggiornamento professionale per tutti coloro che hanno interesse nella vita dell’Azienda. Nell’ottica di incentivare pratiche di economia circolare nell’industria della moda, con il programma Cottonforlife, Filmar Spa dichiara il suo impegno nell’ambito dell’educazione e formazione rivolta a diversi target group esterni alla società, oltre che ai suoi dipendenti, al fine di sensibilizzare e informare le nuove e presenti generazioni sul tema di una moda etica e sostenibile. A tale proposito, l’Azienda promuove l’uso creativo degli scarti tessili per salvaguardare l’ambiente e incoraggiare modelli produttivi e di consumo sostenibili attraverso iniziative nell’ambito dell’ istruzione scolastica e universitaria come il progetto Rediscovery con focus sulle pratiche dell’upcycling e diversi altri workshop e corsi formativi centrati sull’eco-design, tecniche di zero-waste e recontruction organizzati in Italia e in Egitto grazie al sostegno dell’UNIDO e di Alexbank, del Gruppo Intesa San Paolo. Filmar Spa sostiene inoltre la scuola agricola di Damietta con la quale ha attivato da tre anni un percorso di formazione e di conversione delle terre della scuola. Rotazione delle colture, eliminazione dei pesticidi, razionalizzazione dell’acqua, test su terra e acque per ottenere la certificazione dalla società CERES, Filmar lavora con un approccio bottom up e adotta il reverse mentoring che parte dai giovani e arriva fino ai genitori e i vicini di casa. Oltre alle numerose iniziative a sfondo divulgativo ed educativo rivolte ai giovani e ai docenti delle scuole italiane ed egiziane, Filmar Spa organizza seminari, eventi B2B e training su tematiche come il Zero Discharge of Hazardous Chemicals (ZDHC), per sensibilizzare ed educare imprenditori, rappresentanti del settore tessile e manager all’adozione di pratiche sostenibili ed eco compatibili in tutte le fasi del ciclo di vita del prodotto: dall’approvvigionamento e impiego delle materie prime, alla loro lavorazione nel processo produttivo e alla distribuzione, gli standard internazionali in termini di efficienza energetica e di ridotto impatto ambientale. In qualità di membro del BCI e produttore di filati certificati GOTS, Filmar, nell’ambito del programma Cottonforlife, coltiva in Egitto nella regione di Damietta varietà di cotone a fibra extralunga seguendo determinati standard ambientali e adottando metodi di agricoltura biologica all’avanguardia grazie al sostegno di Alex Bank del gruppo Intesa San Paolo, il Ministero egiziano dell’Agricoltura, l’Organizzazione delle Nazioni Unite per lo Sviluppo Industriale (UNIDO) e associazioni locali di agricoltori. Nel quadro del progetto UNIDO “The Egyptian Cotton Project”, l’azienda ha progettato, in collaborazione con gli stakeholder della filiera e il governo egiziano, un’iniziativa pilota per la creazione della prima piantagione di cotone a fibra lunga ed extra lunga in Egitto, gestito secondo le linee guida dell’Iniziativa Better Cotton (BCI). Filmar garantisce processi eco-compatibili rispettosi dell’ambiente e della persona dichiarando il suo impegno nella gestione delle sostanze chimiche e delle acque reflue nei processi ad umido (DETOX, ZDHC). Infine, recentemente, Filmar ha dato inizio ad un processo interno di Lean Thinking e Lean Manufacturing per la riduzione degli sprechi e per il miglioramento continuo dei propri processi aziendali avvalendosi della consulenza di un’agenzia esterna. Di recente, l’azienda ha intrapreso la costruzione di un magazzino completamente automatizzato di 4500 m, la cui operatività è prevista entro il 2019. In materia di salvaguardia ambientale e risparmio energetico, nel 2016 Filmar ha aderito al Programma Clean by Design lanciato dal Gruppo Kering che offre a selezionati fornitori e produttori un’opportunità di ridurre i propri impatti ambientali. Grazie al programma, Filmar ha avviato il suo piano di risparmio energetico: l’illuminazione a LED, il controllo del consumo dei singoli macchinari e l’applicazione di inverter; il solo utilizzo di sistemi LED comporta una diminuzione dei Gas Serra (CO2) e un notevole risparmio di consumi energetici. In fase di realizzazione, un esteso impianto di approvvigionamento energetico: 2.463 pannelli fotovoltaici disposti su una superficie di 4.113 metri per una produzione annua di 715.000 kw e conseguente riduzione di emissioni di CO2 di 232 tonnellate all’anno. Filmar rivede costantemente il proprio mix energetico per includere maggiori fonti di energia rinnovabile ed investire parte dei fondi aziendali in progetti energetici nei paesi di operatività. A tal proposito, l’azienda ha investito nella realizzazione di un impianto a biogas innovativo vicino a Brescia per fornire energia alle comunità locali. Lo Real Scale Plant è situato a Bagnolo Mella (BS), e si estende su una superficie di 35.000 m; include 4 reattori anaerobici con un volume totale di 14.000 m e produce 500 Nm³/h o 4.000.000 Nm³/anno di biogas (55% CH4 in vol.) dal letame di pollame. Ciò significa 8.000.000 di kilowatt all’ora/anno di energia elettrica per 3000 famiglie. L’Ufficio di Corporate Social Responsibility lavora a stretto contatto ed in coordinamento con l’RSPP ed un esperto di Qualità, Ambiente ed Energia il quale monitora il consumo energetico dei macchinari tramite revisioni regolari per effettuare interventi tempestivi in caso di un eccessivo assorbimento energetico. Inoltre, al fine di prevenire ogni possibile deviazione dall’impegni presi e per essere pronta a intraprendere eventuali azioni correttive, l’azienda effettua periodicamente sofisticate analisi chimiche sui prodotti e processi. A questo proposito, Filmar redige annualmente un Report EPR (Extended Product Responsibility), col supporto di un’agenzia esterna, la Bluemine Srl, al fine di valutare i costi economici e gli impatti ambientali prodotti dal proprio sistema di gestione e smaltimento dei rifiuti. 3.4 Principi sull’Anti-Corruzione Principio X Le imprese si impegnano a contrastare la corruzione in ogni sua forma, incluse l'estorsione e le tangenti. Filmar Spa, nel perseguire la propria missione, s’impegna a rispettare la normativa in materia di lotta al riciclaggio e alla corruzione verso pubblici ufficiali o privati sia sul fronte nazionale che internazionale. Il rispetto delle leggi, la trasparenza e l’onestà, la buona fede, la fiducia e la cooperazione con le parti interessate sono i principi etici da cui Filmar prende ispirazione al fine di promuovere modelli comportamentali che permettono di competere efficacemente e lealmente sul mercato. In coerenza con il principio di anti-corruzione espresso nel Codice Etico, Filmar Spa ha voluto far fronte agli alti rischi cui la società va incontro nello svolgimento dell’attività di business dotandosi di un articolato sistema di regole e controlli, già predisposti dal Modello di Organizzazione, Gestione e Controllo, finalizzati alla prevenzione dei reati di corruzione. Il Codice Etico indica i doveri e i codici di condotta al fine di prevenire il rischio di corruzione ad ogni livello aziendale. Queste disposizioni si riferiscono all’obbligo di operare con onestà, lealtà e reciproco rispetto; i destinatari del documento devono essere consapevoli del significato etico delle loro azioni, non devono perseguire l’utile personale o aziendale a discapito delle leggi vigenti e delle norme esposte, o anche solo compiere azioni che, contrastano con l’onestà e la correttezza. L’OdV ha il compito di monitorare il rischio di corruzione all’interno di Filmar e di svolgere i dovuti controlli allo scopo di verificare l’adeguatezza del sistema di controllo e la sua efficienza in riferimento agli obiettivi prestabiliti.
